\section{Wstęp i cel pracy}
  Sztuczne sieci neuronowe sięgają swym początkiem lat 40. XX wieku.
  Historia ich rozwoju odnotowała trzy okresy, w których rozwiązania te
  odbijały się szerokim echem w środowisku naukowym.

  Pierwszy model neuronu, a potem perceptron zapoczątkowały
  rozwój tej dziedziny nauki, jednak pierwsze sieci jednowarstwowe nie były w
  stanie rozwiązywać złożonych problemów. Przeszkodę nie do pokonania stanowiła
  dla nich nawet prosta funkcja logiczna XOR. Z tego powodu badania sieci
  neuronowych zostały na długi czas porzucone.

  Pojawienie się algorytmu wstecznej propagacji błędów
  pozwalającego skutecznie uczyć wielowarstwowe sieci neuronowe ponownie
  wzmogło zainteresowanie tematem, jednak tym razem na drodze postępowi stanęły
  ograniczenia technologiczne ówczesnych czasów.

  Wreszcie wraz z nadejściem XXI wieku postępujący rozwój
  komputerów oraz internetu umożliwił sztucznym sieciom neuronowym rozwinięcie
  skrzydeł. Wejście w erę \textit{"big data"} otworzyło dostęp do olbrzymich zbiorów
  danych niezbędnych do treningu sieci, a pojawienie się wysokowydajnych
  jednostek obliczeniowych pozwoliło znacznie ten proces przyspieszyć.

  Zapoczątkowany w ten sposób rozwój trwa do dnia dzisiejszego.
  Sztuczne sieci neuronowe odnajdują zastosowanie w wielu dziedzinach życia i
  nauki. Grają w gry, przeprowadzają symulacje, przewidują i prognozują
  zachowania rynku czy pogody, a także analizują i przetwarzają obrazy cyfrowe.

  Z punktu widzenia niniejszej pracy największe znaczenie ma
  oczywiście ostatni z wymienionych punktów. Zdefiniowanie sieci neuronowych,
  jako matematycznych modeli obliczeniowych ujawnia ich naturalne predyspozycje
  do pracy na obrazach cyfrowych. W praktyce stanowią one bowiem zbiór liczb,
  wartości poszczególnych pikseli, który sieć neuronowa jest w stanie
  analizować, przetwarzać i modyfikować.

  \subsection{Cel pracy}
    Celem niniejszej pracy jest stworzenie narzędzi programistycznych umożliwiających
    komponowanie i trenowanie sztucznych sieci neuronowych oraz wykorzystanie ich w procesie przetwarzania
    obrazów cyfrowych. W ramach podjętej tematyki szczególny nacisk położony
    zostanie na przetestowanie rozwiązań dedykowanych do pracy z grafiką, takich jak
    sieci splotowe.

    Po opracowaniu narzędzi, opisane zostaną efekty pracy oraz
    zbadana zostanie skuteczność sieci neuronowych jako rozwiązania nakreślonej
    problematyki. Omówione zostaną także wykorzystane architektury zaimplementowanych
    modeli, zastosowane funkcje kosztu, metody aktualizowania wag sieci oraz
    przebiegi ich treningu.

  \subsection{Założenia projektowe}
    Głównym założeniem pracy jest zaprojektowanie i zaimplementowanie
    narzędzi programistycznych służących do edycji obrazu. Narzędzia te muszą
    wykorzystywać do swoich celów odpowiednio wytrenowane sieci neuronowe. Na podstawie
    przeprowadzonych testów oceniona zostanie skuteczność wykorzystanych modeli
    oraz jakość przeprowadzonych procesów treningowych.

    Wykonana zostanie również analiza słuszności zastosowania sieci
    neuronowych jako rozwiązania przedstawionej problematyki. Uzyskane
    rezultaty zestawione zostaną ze znanymi metodami edycji
    obrazu nie opierającymi się na technologii sieci neuronowych.

  \subsection{Układ pracy}
    W pierwszym rozdziale opisane zostaną podstawy teoretyczne, obejmujące najważniejsze
    zagadnienia związane z omawianą w pracy tematyką edycji obrazów z
    wykorzystaniem sieci neuronowych. Spora część tego działu dedykowana jest
    wspomnianym sieciom splotowym stanowiącym most pomiędzy sztuczną inteligencją, a
    zagadnieniami związanymi z szeroko pojętą grafiką.

    Następnie zaprezentowane zostaną dokonania i rezultaty pracy naukowców
    specjalizujących się w graficznych zastosowaniach sztucznej inteligencji.
    Przeanalizowany zostanie sposób ich działania oraz uzyskane wyniki.
    Przedstawione w tym rozdziale badania stanowią inspirację dla przygotowanych
    rozwiązań.

    Kolejną część pracy stanowić będzie szczegółowy przegląd przygotowanego
    oprogramowania oraz zaimplementowanych za jego pomocą sieci neuronowych
    przeznaczonych do edycji obrazów. Zawarty zostanie opis prostych filtrów,
    demonstrujących ideę zastosowania sieci splotowych, oraz zaawansowanego
    modelu przeznaczonego do kolorowania czarno-białych obrazów.

    W ostatniej części zawarte zostanie podsumowanie uzyskanych rezultatów wraz
    z krytyczną analizą zasadności zastosowania sztucznej inteligencji w
    zakresie grafiki cyfrowej.
